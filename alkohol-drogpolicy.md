---
title: Alkohol- och drogpolicy
description: 
published: true
date: 2024-01-27T22:01:03.004Z
tags: policy
editor: markdown
dateCreated: 2024-01-27T22:01:03.004Z
---

## Allmän del
Sannadals grundläggande värderingar återfinns i föreningens [stadgar](/stadgar) och [värdegrund](/vardegrund). Här nedan förtydligas dessa när det gäller alkohol och droger.

Sannadals SK vill bedriva handboll så att den utvecklar människor såväl fysiskt, psykiskt som socialt och kulturellt. Inom handbollen lär vi oss också hur kroppen fungerar och tar ställning mot sådant som är skadligt och nedbrytande. Sannadals SK ställer sig bakom samhällets mål att minska alkoholkonsumtionen och framför allt senarelägga ungdomars alkoholdebut.

Som en stor ungdomsförening har vi ett medansvar när det gäller våra ungdomars alkoholvanor. Genom vår verksamhet lär sig barn och ungdomar att värna om sin kropp. I vår förening får de tillgång till en positiv gemenskap med förebilder i form av ledare och äldre aktiva. Det är i denna vardagsverksamhet som föreningen ger sitt viktigaste bidrag till kampen mot alkoholens skadeverkningar.

Vår utgångspunkt är att vi ska kunna erbjuda en trygg handbollsmiljö ur flera aspekter, inklusive alkohol- och drogsynpunkt. Föräldrar ska med förtroende kunna låta sina barn och ungdomar delta i Sannadals verksamhet på alla nivåer. Detta ställer krav på våra ledare, som i sin samvaro med barn och ungdomar måste vara medvetna om sin roll som vuxna förebilder.

## Tobak
Sannadals SK avråder våra barn och ungdomar från all form av tobaksbruk och arbetar aktivt för att motverka att barn och ungdomar under 18 år brukar tobak i de aktiviteter som anordnas i föreningens regi.

Sannadals SK kan inte förbjuda ledare (18 år och äldre) att bruka tobak. Föreningen kräver dock att ledarna visar gott föredöme gentemot föreningens barn och ungdomar när det gäller användandet av tobak. Detta innebär att föreningen anser att ledarna ska undvika att använda någon form av tobak i närvaro av Sannadals SK:s barn och ungdomar i samband med föreningens aktiviteter.

## Alkohol
Det ligger på varje ledares/tränares ansvar att i samband med föreningsaktiviteter, matcher, träningar, träningsläger och/eller cuper där föreningens barn och ungdomar medverkar inklusive resor till/från och/eller övernattningar att aktivt arbeta för att ingen alkohol förekommer.

Om någon av föreningens barn och ungdomar upptäcks använda alkohol i samband med någon av föreningens aktiviteter tar berörd ledare/tränare ett enskilt samtal med berörd spelare och dennes vårdnadshavare. Skulle någon upptäckas använda alkohol i samband med träningsläger, cuper eller liknande, skickas vederbörande omedelbart hem och får då bekosta hemresan själv. Detta gäller i samråd med vårdnadshavare om vederbörande är minderårig.

Ledare/tränare i Sannadals SK ska avstå från användande av alkohol under föreningens verksamheter såsom föreningsaktiviteter, träning, matcher, cuper och träningsläger inklusive resor till/från, där man är ansvarig för barn och ungdomar. Detta gäller även av ledare/tränare utsedda medföljande/hjälpande över 18 år som uppdras ha ansvar för barn och ungdomar inom Sannadals SK, exempelvis vid cuper/träningsläger.

När man bär föreningens profilkläder är man alltid en representant för Sannadals SK. Föreningen tar därmed avstånd från att medlemmar brukar alkohol och/eller uppträder berusade klädda i föreningens profilkläder.

## Narkotika
Sannadals SK tar avstånd från all förekomst av narkotika. Narkotika ska inte förekomma över huvud taget, inom svensk idrott råder nolltolerans mot narkotika.

Det ligger på varje ledares/tränares ansvar att aktivt arbeta för att ingen narkotika förekommer i samband med föreningens aktiviteter. Om någon av föreningens barn och ungdomar upptäcks hantera/använda narkotika tar berörd ledare/tränare ett enskilt samtal med berörd spelare och dennes vårdnadshavare samt skickar omedelbart hem vederbörande som då får bekosta eventuell hemresa själv.

Kännedom om/förekomst av narkotika inom Sannadals SK:s verksamhet anmäls alltid till polismyndighet och/eller social myndighet.

## Doping
Sannadals SK tar avstånd från alla former av preparat som kan klassas som droger eller dopning. Alla förbjudna medel eller prestationshöjande preparat som finns uppsatta på [Riksidrottsförbundets](https://www.rf.se/) dopningslista och som inte föreskrivits av läkare

## Arrangemang
Vid arrangemang som Sannadals SK genomför och helt eller delvis bekostar, t ex jubileer eller ledarmiddagar där spelare, ledare eller funktionärer som är över 20 år deltar, accepteras att det serveras öl eller vin.

Detta gäller även andra typer av arrangemang, t ex lagfester och liknande, där deltagarna helt eller huvudsakligen är medlemmar i Sannadal, men deltar i arrangemanget på egen bekostnad.

Vid denna typ av tillfällen bör alkoholförtäring ske i måttliga mängder. Extra restriktivitet ska dock iakttas när barn eller ungdomar är närvarande.

Noteras bör att det finns en problematik med unga vuxna mellan 18 och 20. Det är tillåtet att de dricker alkohol om den serveras i en lokal med utskänkningstillstånd. Att servera eller bjuda någon som är under 20 år på alkohol någon annanstans är formellt likställt med langning.

Det får heller inte förekomma olika typer av ”tas upp i gänget aktiviteter” som innebär att yngre deltagare uppmuntras till att dricka stora mängder alkohol för att se vad de tål och/eller utsättas för förnedrande aktiviteter. Här har äldre deltagare, såväl spelare som ledare, ett stort ansvar för att förebygga och stävja denna typ av initiativ.

Det ska alltid finnas genomtänkta alkoholfria alternativ när föreningen arrangerar middagar, fester eller liknande.

När representanter för Sannadals SK deltar i externa arrangemang där det serveras alkohol så är det viktigt att komma ihåg att man representerar Sannadals SK.

Det är sammanfattningsvis viktigt att kunna erbjuda en verksamhet med lagaktiviteter som är trygga och inkluderande för alla.

## Villkor och regler vid förhyrning av idrottsanläggningar i Stockholms stad
Enligt punkt 19 gäller följande: Mat- och alkoholförtäring får ej förekomma om inte särskild överenskommelse har gjorts med idrottsförvaltningen. Generellt rökförbud gäller.

Detta innebär att alkoholförtäring i klubbrummet inte är tillåtet. Det gäller även för alkoholintag i omklädningsrum och träningslokaler.

## Åtgärder vid upptäckta problem
Om det förekommer bruk av alkohol, tobak eller andra droger i strid mot denna policy ska Sannadals ledare agera och informera om att detta inte är acceptabelt samt se till att kontakt tags med föräldrar (i det fall att medlemmen är under 18 år). I detta fall har ledare rätt att begära att föräldrar hämtar hem medlemmen från aktiviteten.

Ledare är rapporteringsskyldiga till styrelsen då problem framkommit. Styrelsen har alltid yttersta ansvaret och stöttar ledarna i deras arbete.

Vid upprepning får Sannadals SK:s styrelse ta ställning till ytterligare åtgärder såsom enskilda samtal, stödåtgärder, kontakt med sociala myndigheter och avstängning från träning och/eller match.

Ledare/tränare och spelare eller andra ansvariga som bryter mot dessa bestämmelser kan komma att få sitt medlemskap prövat och en uteslutning från Sannadals SK kan bli aktuell efter prövning i styrelsen.

Upptäcks någon form av bruk eller langning av narkotika/droger eller dopning leder det till polisanmälan. Styrelsen bedömer om medlemmen ska uteslutas ur föreningen efter samtal med berörd person och för minderårig även vårdnadshavare.

## Ansvar och aktiviteter för att uppnå, utvärdera och utveckla vår policy
Ansvaret för att dessa regler följs är i första hand styrelsens och för att få tyngd och hållbarhet i denna policy ska den lyftas fram vid gemensamma träffar, informationsmöten samt för sponsorer, förutom att den ska finnas tillgänglig på hemsida.

Alla ledare skall vara väl bekanta med Sannadals alkohol, tobak och drogpolicy. Information om policyn lämnas av respektive kommittéansvarig i samband med att man får uppdraget som ledare.

Vid tränar- eller ledarutbildningar inom Sannadals SK ska alkohol- och drogfrågorna tas upp både ur social och hälsoaspekt, attityder och värderingar.

Policyn ska utvärderas och vid behov utvecklas eller förtydligas.
