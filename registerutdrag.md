---
title: Registerutdrag
description: 
published: true
date: 2024-01-27T23:44:58.279Z
tags: verksamheten
editor: markdown
dateCreated: 2024-01-27T23:44:58.279Z
---

Från 1 januari 2020 ska alla idrottsföreningar inom RF kontrollera begränsat registerutdrag för ledare som har direkt och regelbunden kontakt med barn.

* Förening/förbund ska begära utdrag av alla från 15 år i dess verksamhet som arbetar med eller på annat sätt har direkt och regelbunden kontakt med barn.
* Barn är alla under 18 år.
* Utdraget visar endast grova brott; mord, dråp, grov misshandel, människorov, sexualbrott, barnpornografibrott eller grovt rån.
* Föreningen ska kontrollera utdraget och dokumentera att kontrollen har genomförts. Inga utdrag ska arkiveras av föreningen.

Från september 2023 är det möjligt att få sitt utdrag från polisens belastningsregister som digital post till sin digitala brevlåda. Samtidigt införs en kontrolltjänst där den som tar del av utdraget kan kontrollera utdragets äkthet via en e-tjänst på polisen.se. Det är enbart utdrag som inte innehåller någon belastning som skickas ut som digital post. Utdrag som innehåller en belastning skickas som fysisk post.

[För mer och djupare information, se RF:s sida.](http://bit.ly/trygg-idrott)

## Rutin för kontroll av registerutdrag i Sannadals SK

Kontroll av begränsat registerutdrag ur belastningsregistret är en del av arbetet för en trygg idrottsmiljö för alla barn och ungdomar som på något sätt deltar i Sannadals SK verksamhet.

Sannadals SK följer riktlinjer från Riksidrottsförbundet (RF) och Svenska Handbollsförbundet och begär in begränsat registerutdrag ur belastningsregistret av styrelsemedlemmar, tränare och ledare som är 15 år gamla eller äldre. Begränsat registerutdrag ur belastningsregistret visar domar för exempelvis sexual- och våldsbrott.

Ledaruppdraget är ett förtroendeuppdrag, inte en rättighet. Föreningens styrelse kan välja att inte tilldela en ledare ett uppdrag eller avsluta en ledares uppdrag om man anser att förtroendet inte finns. Dom som noterats i begränsat registerutdrag är i normalfallet oförenligt med uppdrag i Sannadals SK. Kommunikationen till berörd ledare/tränare kring detta sker skyndsamt och med sekretess från styrelsens sida.

Mer information om registerutdrag finns här:[RF:s riktlinjer för arbete med Trygg Idrott](https://www.rf.se/RFarbetarmed/Tryggidrott/). För beställning av registerutdrag: [beställning av registerutdrag](https://polisen.se/tjanster-tillstand/belastningsregistret/).

Man beställer själv sitt registerutdrag och uppvisar i original, digitalt eller i pappersform. Registerutdraget behöver ej inlämnas i oöppnat kuvert, man kan visa samma original för flera uppdragsgivare.

Registerutdrag uppvisas vid nytillsättning av ledare/tränare/volontär samt återkommande vartannat år.

Registerutdrag ska överlämnas personligen (ej via ombud eller skickas via post) till någon av medlemmarna i Sannadals SK:s styrelse, men i första hand till föreningskonsulenten (se nedan). 

Registerutdrag som lämnas in i pappersform ska kontrolleras i original och därefter förstöras eller återlämnas enligt överenskommelse. För registerutdrag som lämnas in digitalt kontrolleras dels äkthet via polisens e-tjänst, samt innehåll. I vart fall kontrolleras utdraget av två personer ur styrelsen. Notering får endast göras gällande faktum att registerutdrag har uppvisats, ingen notering gällande innehåll i registerutdrag görs. 

Sannadals SK förespråkar digital inlämning av registerutdrag men minst två personer från styrelsen finns tillgängliga på föreningens årliga läger i Enköping och samtliga tränare/ledare med löpande uppdrag bör ta detta tillfälle i akt att uppvisa registerutdrag, även om det är mindre än två år sedan senaste utdrag. Ytterligare tillfällen att uppvisa registerutdrag kan aviseras under säsongen, exempelvis i samband med klubbgemensam julavslutning. I övrigt kontaktas föreningskonsulenten för överenskommelse om tid och plats att överlämna registerutdrag. Då det i dessa fall ej går att tillse att två personer från styrelsen finns på plats samtidigt behöver ledaren/tränaren lämna ifrån sig utdraget - om det överlämnas i pappersform (men har rätt att senare återfå det om så önskas).

Föreningskonsulenten aviserar även tid då hen finns på plats i klubbrummet och kan ta emot registerutdrag.

Vid tillträdande av ledar-/tränaruppdrag har man en månad på sig att uppvisa registerutdrag. Ca två veckor före sista datum utgår påminnelse via mail. Om registerutdrag ej uppvisats inom denna tidsfrist behöver man kliva av sitt uppdrag till dess att registerutdrag har uppvisats. Samma princip gäller vid löpande uppdrag.  

I Sannadals SK behandlas alla ledare/tränare lika gällande krav på uppvisande av registerutdrag inklusive tidsfrist, inga undantag kan göras.

För frågor gällande denna policy, kontakta föreningskonsulenten.

## Kontakt gällande registerutdrag

Kontakta Sannadals föreningskonsulent. Kontaktuppgifter hittar du på [kontakt-sidan](https://sannadal.com/kontakt/).
